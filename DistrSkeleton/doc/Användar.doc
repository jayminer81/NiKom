                  Grundläggande användning av NiKom
                  =================================

NiKom är ett sk KOM-system. Det finns inga menyer någonstans utan allting
styrs genom att ge kommandon. Alla kommandon kan utföras närsomhelst.

Kommandona består antingen av ett eller två ord. Kommandona kan också ta
ett eller flera argument. Med detta menas att man skriver något efter
kommandot för att styra det. Tex så när man ska ladda ner en fil så måste
man tala om vilken fil man vill ladda ner. Då skriver man det som argument
till kommandot 'Download'. Dvs: 'Download MinFil.lzh'

Alla kommandon kan också förkortas ner till sin minsta unika del. Man kan
alltså skriva bara några bokstäver så länge detta inte passar in på något
annat kommando. Istället för 'Lista Möten' räcker det med 'Li Mö'. Även
'L Mö' skulle gå alldeles utmärkt. Däremot passar 'L M' in på både 'Lista
Möten' och 'Lista Medlemmar'. Om man skulle skriva något som passar in på
flera kommandon så kommer det upp en lista på de kommandon man kunde ha
menat. Det är alltså inget farligt att experimentera hur långt man kan
förkorta ett kommando.

Vill man få upp en lista på alla tillgängliga kommandon så kan man ge
kommandot 'Lista Kommandon'

Det är inte bara kommandon som kan förkortas, utan även användarnamn,
mötesnamn, gruppnamn, filnamn etc. Dvs, nästan allt kan förkortas. I
stället för användarnamn går det även bra att skriva användarnumret om
man vill det.


Inloggning
----------
När modemen har kopplat upp så kommer det fram en text, inloggningstexten.
Efter denna så kommer det fram en prompt: 'Namn:'. Om man redan har ett
konto på basen så skriver man sitt användarnamn eller -nummer. (Kom ihåg att
namnen går att förkorta). Om NiKom känner igen namnet så ska man skriva
sitt lösenord. Tänk på att det är skillnad på små och stora bokstäver.
När du skrivit rätt lösenord så kommer du in i systemet och kan börja ge
kommandon.

Om man inte har ett konto så skriver du vanligtvis 'ny' som namn för att
fylla i en ansökan om ett konto. Vad man ska skriva för att registrera sig
som ny användare brukar stå i inloggningstexten.


Utloggning
----------
När man vill logga ut ur basen så ska man ge kommandot 'Sluta' eller
'Logout'. Man ska INTE bara lägga på modemet, även om NiKom i de flesta fall
klarar av att upptäcka det.


Kontroll av utmatning
---------------------
Man kan för det mesta avbryta utskriften av tex en text genom att trycka
Ctrl-C. Om basen använder ett höghastigehtsmodem kan det hända att det
dröjer lite innan utmatningen verkligen avbryts. Detta beror på att modemet
har en egen buffer. NiKom har slutat skicka något till modemet men modemet
håller på en liten stund till.

Man kan få en automatisk paus efter ett visst antal raders utskrift, man
måste då trycka på return för att utmatningen ska fortsätta. Det normala är
att man har detta inställt på 25 rader. Man kan ändra det med kommandot
'Ändra Användare'.
Om man inte vill ha någon paus alls sätter man värdet till 0 (noll).

Man kan alltid pausa utskriften genom att trycka på Ctrl-S. Om man har
flaggan "Mellanslag som paustangent" påslagen kan man även pausa med
mellanslag. För att fortsätta utskriften trycker man sedan på valfri
tangent.


                               Mötessystemet
                               =============

Alla diskussioner sker i något som kallas för möten. Det finns olika möten
för olika intresseområden och typer av diskussioner.


Användande
----------
För att se vilka möten som finns så ge kommandot 'Lista Möten'. Om det står
en stjärna framför namnet så betyder det att man inte är medlem i mötet.
Annars står det en siffra som indikerar hur många olästa texter som finns i
mötet. Här kan man även se om mötet är skrivskyddat, slutet osv.

För att kunna använda ett möte och läsa/skriva texter där så måste man vara
medlem i mötet. Detta gör man med kommandot 'Medlem'. Sedan gäller det att
man befinner sig i rätt möte. Detta göra man med kommandot 'Gå'. Vill man
se vilket möte man befinner sig i så ger man kommandot 'Var'. Då får man
även reda på hur många olästa texter man har i mötet. Om man vill ändra
antalet olästa texter så använder man kommandot 'Endast'.
Skulle man sedan inte vilja vara medlem i ett möte längre så använder man
kommandot 'Utträd'.


Läsande av texter
-----------------
Om det finns något möte som man har olästa texter i (och man inte befinner
sig i det mötet) så kommer det stå '(Gå till) nästa möte' i prompten (det
som indikerar att man ska skriva något). Om man nu trycker Return så kommer
det som står i prompten att hända, dvs man kommer att gå till nästa möte
som man har olästa texter i. Det kommer att komma upp några rader i stil med:

Du befinner dig nu i Fritt Forum
Du har 10 olästa texter.

Nu ändras även prompten till '(Läsa) nästa text'. Om man bara trycker
Return igen så kommer nu nästa olästa text att visas.

En text består av två delar, texthuvudet och själva texten. I texthuvudet
finns en hel del information att hämta. Det kan se ut så här:

--------------------------------------------------------------------------
Text 1873  Möte: Fritt Forum    910815 18:17
Skriven av Nisse Persson #35
Kommentar till text 1840 av Pelle Andersson #6
Ärende: Bussar

Nej, jag tycker att det är alldeles för dyrt att åka buss i stan. Inte
konstigt att folk väljer bilen istället.

(Slut på text 1873 av Nisse Persson #35)
  (Kommentar i text 1880 av Pelle Andersson #6)
--------------------------------------------------------------------------
Först så står det vilket nummer texten har. Numren är globala för alla
möten. Sedan står det i vilket möte texten finns, i det här fallet Fritt
Forum. På nästa rad står det vem som har skrivit texten och på raden efter
det vilken text som texten är en kommentar till. Om texten inte är en
kommentar utan en ny text så finns inte denna rad med.
Sist så står det vad texten har för ärende. Denna rad är till för att
beskriva kort vad diskussionen handlar om.
Sedan kommer själva texten och sist en rad som indikerar att texten är slut.
Allra sist står det en rad som talar om att det finns en kommentar till
denna text.

Prompten ändras nu ännu en gång till '(Läsa) nästa kommentar'. Trycker du
nu return så får du läsa kommentaren på en gång (så att man inte tappar
tråden). När alla kommentarer till texten (och kommentarer till
kommentarerna och...) är läst så går prompten tillbaka till att vara
'(Läsa) nästa text' om det finns flera olästa texter i mötet. Annars så
blir prompten '(Gå till) nästa möte' igen om det finns flera möten med
olästa texter i. På detta sätt kan man genom att bara trycka på return läsa
alla olästa texter i alla möten. Om det inte finns några olästa texter
längre så blir prompten '(Se) tiden'. Då får man bara fram vad klockan är
och hur lång tid man har på sig innan man blir utloggad.

Om man får upp en text som har kommentarer som man inte vill läsa så kan 
man använda kommandot 'Hoppa Över' för att hoppa över dessa. Vill man 
hoppa över alla texter som har samma ärende som den senast lästa texten 
så kan man ge kommandot 'Hoppa Ärende'.

Om man har en hel del olästa texter i ett möte som man inte vill läsa just
nu utan spara till senare så kan man ge kommandot 'Nästa Möte' för att få
upp '(Gå till) nästa möte' prompten. Man kan även gå till ett annat möte
när som helst med kommandot 'Gå'.

Om man precis har läst en text och vill läsa den igen så kan man använda
kommandot 'Igen'. Skulle man vilja se den text som den senast läste texten
är en kommentar till så använder man kommandot 'Återse Kommentar'.
Skulle man vilja läsa en specifik text som man vet textnumret på så kan man
använda kommandot 'Läsa'. Man kan även skriva bara numret på texten direkt
så tolkas det som att man vill läsa den texten.

Vet man inte riktigt vad en text har för nummer så kan man använda kommandot
'Lista Ärende'. Då får man upp en lista över alla texter i mötet, vem som
har skrivit dem, vad de har för nummer, till vilken text texten är en
kommentar, när texten skrevs och vad den har för ärende.


Skrivande av texter
-------------------
Om man vill kommentera en text som man precis har läst så ger man kommandot
'kommentera'. Det kommer då upp ett texthuvud och sedan kommer man in i
editorn där man ska skriva sin text. (En beskrivning av editorerna finns
i kapitlet Editorer.) När man sedan har sparat sin text så kommer det
fram vilket textnummer den fick och sedan kan man fortsätta med läsandet.
Man kan även kommentera en text som man läste för en liten stund sedan. Då
skriver man textnumret som ett argument till kommentera.

Skulle man vilja skriva en helt ny text så använder man kommandot 'Skriv'
eller 'Inlägg'. Innan man gör det ska man dock se till att man befinner sig
i rätt möte. Förfarandet är detsamma som för att kommentera en text förutom
att man även ska välja ett ärende till texten. Detta bör på några få ord
tala om vad hela texten (och en eventuell diskussion) handlar om.

Skulle man ångra sig när man har skrivit en text så kan man radera den. Då
använder man kommandot 'Radera Text'. Man kan endast radera texter man har
skrivit själv.

Man kan även flytta en text till ett annat möte, tex om man tycker att en
diskussion har bytt ämne såpass mycket att den passar bättre i ett annat
möte. Man använder då kommandot 'Flytta Text'.

Man kan även göra en personlig kommentar till en text som hamnar i
brevlådan. Man använder då kommandot 'Personlig'.


Övrigt
------
Man kan markera texter för att läsa dem senare. Man använder då kommandot
'Markera Text'. Sedan när man vill läsa de markerade texterna så ger man
kommandot 'Visa Markerade'.

Om man vill få upp en lista på vilka möten man har olästa texter i och hur
många de är så kan man använda kommandot 'Lista Nyheter'. Då får man även
reda på hur många nya filer det har kommit i olika areor.

Med kommandot 'Mötesstatus' kan man få upp information om ett möte, vem
som skapat det, när det skapades, vem som är MAD osv. Varje möte kan även
ha en lapp som då syns efter den andra informationen. Här kan det tex stå
vad det är tänkt att man ska diskutera i mötet.


                                Brevlådan
                                =========

Förutom att diskutera saker allmänt så kan man också skriva privata brev i
Brevlådan.

Varje användare har en egen brevlåda med en egen numrering av breven. Alla
brevfiler finns i varje användares katalog och försvinner när användaren
raderas.

För att skriva ett brev kan man antingen använda kommandot 'Brev' eller om
man vill skicka en personlig kommentar på en text, 'Personlig'. Många
kommandon som används i mötessystemet fungerar även i brevlådan, tex
'Kommentera', 'Igen' och 'Återse Kommenterade'. Det finns dock vissa
skillnader från vanliga möten.
Ett brev som är ivägskickat går inte att radera, det gäller hålla
fingrarna i styr när man skriver. 'Lista Ärende' fungerar inte. Istället
används kommandot 'Lista Brev'. Om man använder 'Lista Brev' utan
argument så kommer alla brev som är skrivna till en själv upp. Vill man se
de brev man själv har skrivit så anger man vilken användares brevlåda man
vill kika i. Tex 'Lista Brev ni pe'.

När man sedan vill läsa brev så är principen densamme. Skriver man bara
ett brevnummer så läser man ett brev i sin egen brevlåda. Anger man en
användare efteråt så läser man ett brev (som man själv måste ha skrivit)
i någon annans brevlåda . Tex 'Läsa 123 ni pe'.

Inget brev försvinner automatiskt från systemet utan användarna måste
själva rensa i sina brevlådor med jämna mellanrum. Detta görs med
kommandot 'Rensa Brev'


Flera mottagare
---------------
Ett brev kan ha flera mottagare för att på så sätt föra små mini-debatter
i brevlådan. När ett brev kommenteras som har flera mottagare så skickas
kommentaren iväg till alla tidigare mottagare utom en själv. (Det skickas
naturligtvis även till den som skrev brevet)

För att addera en mottagare till ett brev så ger man kommandot 'addera' i
editorn. (Se nedan)



                                 Editorerna
                                 ==========

I NiKom finns det två olika editorer: Radeditorn och fullskärmseditorn.
Vilken man vill använda styr man genom flaggan 'Fullskärmseditor' (se
längre ned i denna text)

Fullskärmseditorn kräver att användarens terminalprogram klarar av (och är
inställt på) ANSI-emulering.


Radeditorn
----------
Först på raden står det alltid vilken rad man håller på att skriva och när
man har skrivit så att raden är full så byter den automatiskt rad och ser
till så att ordet man håller på att skriva flyttas ner. Man kan sudda ut
de tecken man har skrivit och även sudda sig tillbaka till raden innan.
Man kan även ge editorkommandon. Dessa börjar alltid med ett utropstecken
och ska skrivas först på en rad.

Skulle man vilja ändra på en rad man skrivit lite längre upp så använder
man kommandot '!ändra'. Då kommer den radens nummer fram och man kan börja
ändra. För att ta fram tecken för tecken av den gamla raden så trycker man
Ctrl-F. Vill man ta fram resten av den gamla raden trycker man Ctrl-R. Man
avslutar ändringen genom att trycka return.

Vill man infoga en rad någonstans så kan man använda kommandot '!infoga'.
Då får man möjlighet att skriva raden och avslutar med Return.
Man kan även radera en rad med kommandot '!radera'.

Om man ska ladda upp en redan skriven text genom terminalprogrammet så kan
man hindra att någonting syns (vilket snabbar upp det hela). Man ger då
kommandot '!dump'. När man sedan är klar trycker man på Ctrl-C.

För att se hela texten som den kommer att bli så ge kommandot '!läs' eller
'!hela'.

Om det är en text i ett möte man skriver så finns det två kommandon man kan
använda:
'!flytta' - flyttar texten till ett annat möte
'!ärende' - ändrar ärendet på texten

När man har skrivit klart texten så ger man kommandot '!spara' för att
spara texten. Det går även bra att trycka på Ctrl-Z.
Vill man inte spara texten så finns kommandona '!bort' och '!kasta'.


Fullskärmseditorn
-----------------
Fullskärmseditorn är lite mer som vanliga editorer. Man kan flytta runt
markören med piltangenterna och ändra bäst man vill. Om man vill radera
allt från markören till slutet av raden så använder man Ctrl-K. Skulle man
redan stå i slutet av raden så flyttas raden under upp, förutsatt att den
får plats där. Det man raderar med Ctrl-K kan man sedan klippa in med hjälp
av Ctrl-Y.

Vill man ta bort en rad helt så trycker man Ctrl-X. De rader som finns
under kommer då att flyttas upp ett steg. Står man på sista raden så rensas
den bara på text och markören hamnar i början av raden.

Det finns tre stycken kommandon i fullskärmseditorn. Dessa får man fram
genom att först trycka på Ctrl-Q och sedan skriva kommandot. Dessa är:
dump - tar emot en text utan att eka tillbaka några tecken, avslutas med
       Ctrl-C.
flytta - flyttar texten till ett annat möte
ärende - ändrar ärendet på texten.

Dessa kommandon fungerar likadant som deras motsvarigheter i radeditorn.

För att spara texten så trycker man Ctrl-Z och för att kasta bort texten så
trycker man Ctrl-C.

Ingen av dessa Ctrl-tangent-kombinationer behöver utföras på början av en
rad utan man kan använda dem var som helst i texten.



                                Filareorna
                                ==========

Genom filareorna kan användare skicka program till basen och hämta program
från den. Idén med filareorna i NiKom är att det i princip bara ska finnas
en enda area. Om det kommer att finnas program till flera olika datorer så
kan det vara bra att ha flera areor. För att bringa någon ordning bland
filerna så används istället något som kallas för nycklar. På en fil kan man
sedan sätta en eller flera nycklar.

För att se vilka areor som finns så ger man kommandot 'Lista Areor', eller
bara 'Areor'. För att sedan hoppa till en area så ger man kommandot
'Byt Area'. Om man vill se vilken area man befinner sig i så kan man ge
kommandot 'Visa Filinfo'.

För att få upp en lista på de filer som finns i den arean man befinner sig
i så ger man kommandot 'Lista Filer'. Man får då upp en lista där det står
vad filerna heter, hur stora de är, när de laddades upp, vem uppladdaren
är, hur många som har laddat ner filen, och på en egen rad en kort
beskrivning av filen.
Man kan även ge en nyckel som argument till 'Lista Filer'. Då listas bara
filer som har den nyckeln satt.

En fil kan ha en längre beskrivning än den korta enradare som syns i en
vanlig fillista. Om en fil har en längre beskrivning så visas '**>'
framför den korta beskrivningen. Denna beskrivning kan man få fram med
kommandot 'Filstatus', då även en del annan information om filen kommer
upp.

Om man är håller på att leta efter ett speciellt program men inte vill
titta igenom en lång lista av filer så kan man använda kommandot 'Sök'.

För att ladda ner en fil från basen så ger man kommandot 'Download' eller
'Ladda Ner'. För att ladda upp en fil till basen så är det 'Upload' eller
'Ladda Upp' som gäller.

Filer man själv har laddat upp kan man ändra uppgifter om, och även radera.
Då använder man kommandona 'Ändra Fil' och 'Radera Fil'.

Man kan även få upp en lista över de filer som kommit sedan man var
inloggad förra gången med kommandot 'Nya Filer'.

Man kan även kika på de nycklar som finns med kommandot 'Lista Nycklar'.

Privata Filareor
----------------
Det finns även möjlighet att ha privata filareor. Till en privat filarea
kan vem som helst ladda upp en fil men bara den som äger filarean kan ladda
ner filer. För att få en privat filarea måste man be sysopen att han skapar
en.

För att se vad det finns för filer i den privata filarean så använd
kommandot 'Lista Privatfiler'.

För överföring av filer finns kommandona 'Privat Download' och
'Privat Upload'.
Det är meningen att användarna själva ska hålla rent i sina privata
filareor och radera filer de har laddat ner. Detta görs med kommandot
'Radera Privatfil'.

I den privata filarean, till skillnad från resten av systemet, så måste
man ange hela filnamn. Det går alltså inte att förkorta filnamnen.

Det finns ingen automatisk funktion för att rensa bort gamla filer i de
privata filareorna utan det är tänkt att varje användare själv ska hålla
rent i sin privata filarea.



                                  Övrigt
                                  ======

Grupper
=======
En grupp är ett sätt att enkelt sammanföra ett ett antal användare som ska
få tillgång till samma saker. Tex kan en användarförenings BBS ha en
medlemsgrupp som gör att de som är med i gruppen får tillgång till vissa
meddelandeareor.

För att se vilka grupper som finns så ger man kommandot 'Lista Grupper'. De
grupper som det står en stjärna framför är man inte medlem i.

Vill man se vilka personer som är medlem i en grupp så använder man en
flagga till kommandot 'Lista Medlemmar' (som normalt visar medlemmarna i
ett möte). Man skriver 'Lista Medlemmar -g <gruppnamn>'. Man kan även se
vilka grupper en person är medlem i genom att använda kommandot 'Status'.


Flaggorna
=========
I NiKom finns det ett antal flaggor som antingen kan vara avslagna eller
påslagna. Kommandot 'Lista Flaggor' ger en lista över de som finns samt
talar om om de är på eller avslagna. Man ändrar flaggor med kommandona
'Slå På' och 'Slå Av'.


Skyddad Status
--------------
Om denna flagga är påslagen så kan bara de som har tillräcklig status
se adress och telefonuppgifter på en användare.


Streckrad under ärendet
-----------------------
Om denna flagga är påslagen så kommer det att skrivas ut en rad med streck
under ärendet till varje text. Tex:
Ärende: Hejsan hoppsan
----------------------


ISO 8 bitars tecken
-------------------
Om denna flagga är avslagen så kommer NiKom att översätta in och utgående
tecken så att de svenska tecknen representeras av s.k. måsvingar. Många
använder 7 bitars teckenuppsättningar och där är de svenska tecknen
representerade som följer:

Normala Amiga-tecken (ISO 8559-1)    7-bitars svenska tecken (SF7, SIS-7)
          }                                    å
          {                                    ä
          |                                    ö
          ]                                    Å
          [                                    Ä
          \                                    Ö


Ingen autohjälp
----------------
Om denna flagga är påslagen så kommer inte den automatiska hjälptexten fram
när man skrivit två felaktiga kommandon i rad.


Fullskärmseditor
----------------
Om denna flagga är påslagen så används NiKoms fullskärmseditor istället för
radeditorn. (Se kapitlet om editorer)


Automatisk Fillista
------------------
Om denna flagga är påslagen så kommer det automatiskt upp en lista över nya
filer vid lista nyheter.


Mellanslag som paustangent
--------------------------
Om denna flagga är påslagen så kan mellanslag användas för att pausa
utskriften precis som Ctrl-S.


Lapp vid brev
-------------
Om denna flagga är påslagen så kommer en användares lapp att synas före
brevheadern varje gång som någon skriver ett brev till honom. Är användbart
för att tex tala om att man är bortrest och inte kan svara på brev på ett
tag.

ANSI-sekvenser skickas
----------------------
Om denna flagga är avslagen så skickas det aldrig några ANSI-sekvenser på
kommandoraden och liknande ställen. För att kunna editera kommandoraden så
krävs det att denna flagga är påslagen.


Användare
=========
Skulle man vilja få information om en viss användare så kan man använda
kommandot 'Status'. Detta använder man även för att få information om sig
själv. Tex hur många inloggningar man har gjort, hur många texter man har
skrivit osv.
Om man vill ändra tex sina adressuppgifter så finns kommandot
'Ändra Användare'. Den person som har tillräcklig status (anges i
Status.cfg) kan även ändra andra användare än sig själv, ändra antal
inloggningar, statusnivå etc.
Om man vill veta vilka användare som finns så kan man använda kommandot
'Lista Användare'.


Lista Senaste
=============
Med kommandot 'Lista Senaste' kan man se vilka som varit inloggade den
senaste tiden och vad de har gjort för något.


Info
====
I de flesta baser finns det olika informationstexter upplagda. Dessa kan
man få fram med kommandot 'Info'


Pratstund med sysop
===================
Om man skulle vilja prata direkt med sysop så ska man använda kommandot
'Ropa'. Då påkallas sysops uppmärksamhet och om han är tillgänglig (och
vill prata) så svarar han.


Tiden
=====
Kommandot 'Tiden' används för att få reda på vad klockan är, vilket datum
det är samt hur lång systemtid man har kvar.


Olika noder
===========
Om basen har olika noder så kan man ta reda på vilka som är inloggade på de
olika noderna med kommandot 'Vilka'. Då får man också reda på på ett
ungefär vad de gör.
Skulle man sedan vilja säga något till någon som är inloggad samtidigt så
finns kommandot 'Säg' att tillgå.


System Info
===========
Med kommandot 'SysInfo' så kan man få reda på en del om systemet. Bla
vilket det högsta användarnumret är, högsta mötesnumret osv.


Manualer
========
Om man under inloggningen skulle vilja få reda på lite mer om hur ett
kommando fungerar så rekommenderas kommandot 'Manual'.


Profiles
========
Alla användare kan skapa en egen kommando-fil som körs automatiskt när man
loggar in. I denna fil kan man ha vanliga NiKom-kommandon. Vanligast är att
ha 'Lista Nyheter' och 'Vilka' här. För att editera sin profile ger man
kommandot 'Ändra Profile'. Vill man sedan titta på den finns kommandot
'Visa Profile'. Vill man testköra sin profile kan man använda kommandot
'Exekvera Profile'.


Lappar
======
Alla användare kan skapa en egen lapp. Denna lapp syns sist av allt när man
tar status på en person. I denna kan man tex tala om att man är bortrest
ett tag. För att editera sin lapp ger man kommandot 'Ändra Lapp'. Vill man
ta bort sin lapp finns kommandot 'Radera Lapp'.


Alias
=====
Man kan definiera sina egna alias för olika kommandon. Det gör att om man
hellre vill skriva 'Nisse' istället för 'Status' så definierar man ett
alias som heter 'Nisse' men betyder 'Status'.
Ett alias kan bara vara enordigt men kan betyda flera ord. Ett alias har
högre prioritet än vanliga kommandona så gör man ett alias som heter
'Status' så kan man inte använda kommandot 'Status' förrän man tar bort det
aliaset.
Kommandot man använder heter just 'Alias'.
