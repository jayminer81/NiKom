                           Systemet NiKom
                           ==============

Det är fyra körbara filer som hanterar systemet. Dessa är

  NiKServer
  NiKomCon
  Prenode
  GetRelLine


NiKServer
----------
SYNTAX: NikServer

Detta är den s.k. servern för hela systemet. Detta program håller i allt
gemensamt minne och delar ut rättigheter att öppna NiKoms systemfiler.

När NiKServer startas läser den in alla filer som behövs. Bla
konfigurationsfilerna. Detta kan ta en liten stund. Servern behöver dock
aldrig stängas av (såvida man inte ska göra något annat och har ont om
minne) så man behöver bara starta den när datorn startas upp.

Endast en Server kan finnas samtidigt och Servern måste vara igång för att
köra NiKomCon eller Prenode.

I Servern ligger funktionsdelen av NiKoms Arexx-interface. Det räcker
alltså med att Servern är igång för att använda dessa.
Programmet avslutas med att man klickar på det lilla fönster som den öppnar.

Det är tillrådligt att låta anropet ske i bakgrunden genom 'run NikServer'.


NiKomCon
--------
SYNTAX: NiKomCon

Om du vill logga in lokalt är det detta program som ska användas.
Bakgrundsanrop rekommenderas.


Prenode
--------
SYNTAX: Prenode [konfigurationsfil] [-Getty [-Bxxxx]]

Detta program används för att starta en nod som tar emot inloggningar
via modemet. Vid uppstart kommer den att läsa in filen SerNode.cfg eller
en annan fil som detta har angivits som argument. Modemet initieras sedan
och Prenode kommer att vänta på att någon ska ringa.

För att ha flera noder med olika modem så skapar man alltså flera
SerNode.cfg och anger på kommandoraden vilken konfigurationsfil varje nod
ska använda.

Om -Getty anges om argument så förväntar sig Prenode att någon redan har
ringt och att modemet redan är uppkopplat. Den kommer då direkt att visa
inloggningstexten. När personen sedan loggar ut så avslutas Prenode
istället för att vänta på att någon ska ringa. Detta kan användas tex för
att starta Prenode från TrapDoor eller Getty.
När man anger -Getty kan man även ange -Bxxxx som då talar om vilken
hastighet som ska användas mellan dator och modem.


GetRelLine
----------
SYNTAX: GetRelLine <nodnr>

Får den angivna noden (som lämpligen bör vara en Prenode-nod) att stänga
sitt device så att man exempelvis kan ringa ut själv. För att öppna devicet
igen kör man GetRelLine igen.

Detta program är mest tänkt för de som tex pollar UseNet eller FidoNet mitt
i natten. Innan man kör programmet bör man med ett ARexx-program kolla att
ingen är inloggad, då GetRelLine inte tar hänsyn till detta.



                             Starta systemet
                             ===============

OBS!! Innan något program startas, se till att stacken är tillräckligt
hög. NiKom kräver minst ca 30000 i stack. Har man gott om minne kan man
gärna klämma till med 50000 eller rent av 100000.
Stacken ställer man in med CLI-kommandot 'Stack'. Ex:

1> Stack 100000
1> Run NiKServer
 <bla bla bla>
1> Run Prenode

Först startar man alltså servern med "Run NiKServer". När denna är klar och
har läst in alla sina filer så startar man en eller flera noder. Varje nod
öppnar sitt eget fönster på serverns skärm. Här kan man se allt som händer
precis som det ser ut "på andra sidan". Man kan även skriva i ett fönster
som Prenode öppnat. Programmet gör ingen skillnad på om inmatningen kommer
från modemet eller från tangentbordet.

Om det är första gången NiKom startas så bör man logga in lokalt (med
NiKomCon) först och göra iordning systemet innan man låter folk ringa.
Logga in som sysop med lösen sysop (InitNiKom skapade ju en sådan
användare).
Förmodligen vill du inte heta sysop utan ge kommandot 'Ändra Användare' och
fyll i dina uppgifter. Tänk också ut ett bra lösenord. Om någon med onda
avsikter skulle komma på detta lösenord så kan det i värsta fall leda till
att hela basen måste startas om.

Alla fönster på NiKom-skärmen kan man stänga genom att klicka längst upp
till vänster. Observera dock att om man stänger en nod på detta sätt och
någon är inloggad så sparas inte användarens aktuella data på disken, och
nästa gång användaren loggar in kommer han att få läsa om de texter han
läste den här gången. För att alla uppgifter ska sparas måste användaren
logga ut med kommandona 'sluta' eller 'logout'.

Detta kan dock vara praktiskt om man själv som sysop vill logga in bara för
att kolla någon sak. Om man stänger fönstret kommer det inte heller synas i
listan över de senast inloggade att man var inne.



                  Grundläggande användning av NiKom
                  =================================

NiKom är ett s.k. KOM-system. Det finns inga menyer någonstans utan allting
styrs genom att ge kommandon. Alla kommandon kan utföras närsomhelst.

Kommandona består antingen av ett eller två ord. Kommandona kan också ta
ett eller flera argument. Med detta menas att man skriver något efter
kommandot för att styra det. Tex så när man ska ladda ner en fil så måste
man tala om vilken fil man vill ladda ner. Då skriver man det som argument
till kommandot 'Download'. Dvs: 'Download MinFil.lzh'

Alla kommandon kan också förkortas ner till sin minsta unika del. Man kan
alltså skriva bara några bokstäver så länge detta inte passar in på något
annat kommando. Istället för 'Lista Möten' räcker det med 'Li Mö'. Även
'L Mö' skulle gå alldeles utmärkt. Däremot passar 'L M' in på både 'Lista
Möten' och 'Lista Medlemmar'. Om man skulle skriva något som passar in på
flera kommandon så kommer det upp en lista på de kommandon man kunde ha
menat. Det är alltså ingen farligt att experimentera hur långt man kan
förkorta ett kommando.

Vill man få upp en lista på alla tillgängliga kommandon så kan man ge
kommandot 'Lista Kommandon'

Det är inte bara kommandon som kan förkortas, utan även användarnamn,
mötesnamn, gruppnamn, filnamn etc. Dvs, nästan allt kan förkortas. För
användare går det även bra att skriva användarnumret om man vill det.


Inloggning
----------
När modemen har kopplat upp så kommer det fram en text, inloggningstexten.
Efter denna så kommer det fram en prompt: 'Namn:'. Om man redan har ett
konto på basen så skriver man sitt användarnamn eller nummer. (Kom ihåg att
namnen går att förkorta). Om NiKom känner igen namnet så ska man skriva
sitt lösenord. Tänk på att det är skillnad på små och stora bokstäver.
När man skrivit rätt lösenord så kommer du in i systemet och kan börja ge
kommandon.

Om man inte har ett konto så skriver du vanligtvis 'ny' som namn för att
fylla i en ansökan om ett konto. Vad man ska skriva för att registrera sig
som ny användare kan man ändra på i System.cfg. Vad man än ska skriva bör
detta talas om i inloggningstexten.

TIPS! Om man vill kolla alla nya användare innan de får tillgång till basen
      kan man använda en speciell statusnivå för just nya användare. Denna
      statusnivå ger man sedan en maximal tid på -1, dvs ingen tid alls. (0
      går inte att använda eftersom detta betyder att man har obegränsat
      med tid.) Sedan kan man med lista alla nya användare med hjälp av
      lista användare. Om alla nya användare har status 0 tex så skriver
      man 'lista användare -s0' för att få upp en lista på alla med status
      0. Ännu ett tips är att definiera ett alias, tex 'ny' för det.


Utloggning
----------
När man vill logga ut ur basen så ska man ge kommandot 'Sluta' eller
'Logout'. Man ska INTE bara lägga på modemet, även om NiKom i de flesta fall
klarar av att upptäcka det.


Börja Om
--------
Med kommandot Börja Om kan man när man ringer till basen påbörja en ny
inloggning utan att behöva ringa upp igen. Detta kommando bör vara
begränsar så att endast sysop kan använda det.


Kontroll av utmatning
---------------------
Man kan för det mesta avbryta utskriften av tex en text genom att trycka
Ctrl-C. Om basen använder ett höghastigehtsmodem kan det hända att det
dröjer lite innan utmatningen verkligen avbryts. Detta beror på att modemet
har en egen buffer. NiKom har slutat skicka något till modemet men modemet
håller på en liten stund till.

Man kan få en automatisk paus efter ett visst antal raders utskrift, man
måste då trycka på return för att utmatningen ska fortsätta. Det normala är
att man har detta inställt på 25 rader. Man kan ändra det med kommandot
'Ändra Användare'.
Om man inte vill ha någon paus alls sätter man värdet till 0.

Man kan alltid pausa utskriften genom att trycka på Ctrl-S. Om man har
flaggan "Mellanslag som paustangent" påslagen kan man även pausa med
mellanslag. För att fortsätta utskriften trycker man sedan på valfri
tangent.
